A síoktatóparkban
Sióoktatópark
A hatékony sí- és snowboardoktatáshoz nem kellenek égig érő hegyek. Kevés utazással, költségkímélő módon a Mátrában is kipróbálhatod a téli sportokat, vagy akár fejlesztheted tudásodat is! Tanulásra a SíoktatóPark 800m-es tszf. magassága éppúgy megfelel, mint az Alpok völgyeiben fekvő, hasonló magaságban lévő bébi pályáké!

A SíoktatóPark a sípálya többi részétől elhatárolt speciális, síoktatásra kialakított terület, amely két teraszból áll. A pályák végében ellenlejtő van kialakítva, ahol könnyű megállni. A fejlődést olyan eszközök biztosítják, mint a 2 db „köteles” baby-lift, a "varázsszőnyeg", SunKid mesefigurák, Rotondo Síforgó, valamint kisebb-nagyobb tárgyak, amik a játékos oktatásban vesznek részt. A rönkből épült "mese ház" a síiskola bázisa. Itt található egy melegedő helység is, ami az átfázott síovisok azonnali menedékét biztosítja.

A középhaladókkal már a kis korongos sífelvonóra is kimerészkedünk, haladó szinten pedig a piros, fekete pályák is jönnek. Központi fekvésének köszönhetően jól megközelíthető a Hüttéből, és a sípályák irányából is, ami a családok együttlétét teszi lehetővé.